# -*- mode: mandoku-view; -*-
#+TITLE: 施註蘇詩
#+DATE: 2015-08-24 23:53:19.863084
#+PROPERTY: ID KR4d0080
#+PROPERTY: BASEEDITION WYG    
#+PROPERTY: JUAN 宋孝宗御製文忠蘇軾文集賛并序
<pb:KR4d0080_WYG_010-1a>¶
宋孝宗御製文忠蘇軾文集賛并序¶
成一代之文章必能立天下之大節立天下之大節非¶
其氣足以髙天下者未之能焉孔子曰臨大節而不可¶
奪君子人歟孟子曰我善養吾浩然之氣以直養而無¶
害則塞乎天地之間盖存之於身謂之氣見之於事謂¶
之節節也氣也合而言之道也以是成文剛而無餒故¶
能參天地之化開盛衰之運不然則雕蟲篆刻童子之¶
事耳焉足與論一代之文章哉故贈太師諡文忠蘇軾¶
<pb:KR4d0080_WYG_010-1b>¶
忠言讜論立朝大節一時廷臣無出其右負其豪氣志¶
在行其所學放浪嶺海文不少衰力斡造化元氣淋漓¶
窮理盡性貫通天人山川風雲草木華實千彚萬状可¶
喜可愕有感於中一寓之於文雄視百代自作一家渾¶
涵光芒至是而大成矣朕萬㡬餘暇紬繹詩書他人之¶
文或得或失多所取舍至於軾所著讀之終日亹亹忘¶
倦常寘左右以為矜式信可謂一代文章之宗也歟乃¶
作賛曰¶
<pb:KR4d0080_WYG_010-2a>¶
維古文章言必已出綴詞緝句文之蟊賊手扶雲漢斡¶
造化機氣髙天下乃克為之猗嗟若人冠冕百代忠言¶
讜論不顧身害凛凛大節見於立朝放浪嶺海侣於漁¶
樵嵗晚歸来其文益偉波瀾老成無所附麗昭晰無疑¶
優游有餘跨唐越漢自我師模賈馬豪奇韓栁雅健前¶
哲典刑未足多羡敬想髙風恨不同時掩巻三歎播以¶
聲詩¶
乾道九年閏正月望選徳殿書賜蘇嶠¶
