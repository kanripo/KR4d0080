# -*- mode: mandoku-view; -*-
#+TITLE: 施註蘇詩
#+DATE: 2015-08-24 23:53:19.783452
#+PROPERTY: ID KR4d0080
#+PROPERTY: BASEEDITION WYG    
#+PROPERTY: JUAN 序[邵長蘅]
<pb:KR4d0080_WYG_005-1a>¶
施氏註東坡詩四十二巻鏤版於宋嘉泰間世之學者¶
往往知有其書而流傳絶少商邱公購之數年従江南¶
藏書家得此本又殘闕僅存三十巻是書巻端題吴興¶
施氏吴郡顧氏而不著名而序文目録又闕故覽者莫¶
得其詳也其後得陸放翁所作施注蘇詩序有云施宿¶
武子出其先人司諫公所註數十大編屬某序又云助¶
之以顧子景繁之該洽又按文獻經籍考載司諫名元¶
之字徳初其註詩本末與序合又㕘考郡邑志及它書¶
<pb:KR4d0080_WYG_005-1b>¶
而三君之名字乃灼然亡疑商邱公幸是書之存而惜¶
其殘缺也進門下士邵長蘅屬以訂補為之綴闕正譌¶
芟蕪省複而所為四十二巻者犂然復完可版行聞之¶
昌黎言用功深者其收名也逺故夫文章之士仰面屋¶
梁搯擢心腎㡬幸得自表見使有身後名耳及觀施氏¶
父子萃數十年心力成是編其用功不為不深而垂四¶
百餘年若滅若沒其姓名亦且従狐狸猯狢吻中抉而¶
出之而厪厪不泯盖其傳之之難如是而註蘇之割裂¶
<pb:KR4d0080_WYG_005-2a>¶
紕繆如世所傳永嘉王氏本其出施氏下逺甚而顧得¶
行世豈亦有幸不幸與然而書之不足傳者雖幸而見¶
稱於人譬之秋潦汪洋儵歸烏有而其必傳者或忽於¶
近而貴於逺或晦於昔而大顯於今雖經蟲齧蠧蝕之¶
餘而若有物焉馮之不可磨滅註一家詩之興廢其微¶
焉耳然亦有可感者是編出吾知其必将焯然與東坡¶
詩並垂久逺無有能起而盖之者矣康熙己夘孟陬六¶
日毗陵邵長蘅題¶
